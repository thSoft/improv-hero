---
title: Előszó
weight: -1
---

Kedves muzsikus barátom!

Ennek a tankönyvnek az a célja, hogy elindítson azon az úton, hogy a zene nyelvén ki tudd fejezni saját gondolataidat és érzéseidet a pillanatnyi helyzetnek megfelelően, akár egyedül, akár másokkal együtt muzsikálva. Közismert könnyűzenei példák, interaktív feladványok és játékos gyakorlatok révén sajátíthatsz el olyan szuperképességeket, melyeknek sokféle zenei szituációban veheted majd hasznát.

### Kinek szól ez a könyv?

Ez a könyv Neked szól, ha...

* ...szeretnéd kedvenc számaidat lejátszani, méghozzá a pillanatnyi körülményekhez igazodva
* ...szeretnél menő szólókat rögtönözni
* ...szeretnél saját számokat kitalálni akár helyben
* ...szeretnéd saját kísérettel kísérni kedvenc dallamaidat

### Milyen előismeretekre támaszkodunk?

A könyv befogadásához szükséges, hogy tudj kottát olvasni és írni, valamint hogy tisztában légy az alábbi alapfogalmakkal:

* hangköz
* törzshang
* skála
* hangnem

### Mire lesz szükséged?

* A példák elsősorban billentyűs hangszeren játszhatók le legkönnyebben (pl. zongora, orgona), de bármilyen akkordikus hangszerre alkalmazhatóak (gitár, hárfa stb.), ehhez szükség esetén kérd tanárod segítségét.
* Legyen kéznél egy ötvonalas füzet és színes ceruza, amibe a feladványok megoldásait tudod írni, valamint zenei ötleteidet lejegyezni.